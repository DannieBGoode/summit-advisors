---
layout: post
title: Guia de les diferents parròquies d'Andorra
description: Les parròquies d'Andorra i les seves peculiaritats
date: 2023-09-30T19:50:08.651Z
image: /assets/uploads/imagen-ordino.jpg
language: cat
---
El Principat d’Andorra està ubicat en ple Pirineu, entre el Regne d’Espanya i la República Francesa, la seva superfície és d’uns 468 km quadrats aproximadament i està dividit en 7 parròquies (històricament havien estat 6) que conformen la base territorial de la divisió administrativa al país.

Les parròquies són entitats politico-administratives que integren l’estructura territorial de l’Estat Andorrà i participen en la conformació política nacional per mitjà de les formes i institucions constitucionalment establertes.

Cada una d’elles disposa del seu propi Comú que és l’òrgan de representació i administració a nivell territorial. Es tracta de corporacions públiques amb personalitat jurídica pròpia, amb potestat normativa local sotmesa a la Llei i que gestionen i protegeixen els seus interessos sota el principi d’autogovern. 

***Andorra la Vella***

* Extensió: 12 km².
* Població: 23.324 habitants.
* Altitud mitjana: 1.022 metres sobre el nivell del mar. 
* Codi Postal: AD500.

És la parròquia més petita per extensió però la que disposa de major població que es troba agrupada a Andorra la Vella i Santa Coloma. Al disposar de la capital del país fa que la parròquia es converteixi en el centre dinàmic i comercial més rellevant de l’estat. En ella hi ha la seu del Consell General (parlament andorrà) i la majoria d’edificis administratius i burocràtics del Govern.  Disposa de multituds de llocs turístics dels que en destacaríem: la Casa de la Vall (antic parlament), l’església de Sant Esteve, el nou centre d’oci/casino UNNIC, i els seus eixos comercials (Av. Meritxell). 

També és un dels punts més importants a nivell de mobilitat ja que, gràcies a la construcció de l’estació nacional d’autobusos, permet les connexions de la població i els seus visitants amb les altres zones del país via la seva xarxa nacional de transport públic o bé el transport de persones cap a l’exterior, principalment amb Barcelona, Lleida o Toulouse.  

***Escaldes-Engordany***

* Extensió: 30 km².  
* Població: 14.917 habitants.
* Altitud mitjana: 1.050 metres sobre el nivell del mar. 
* Codi Postal: AD700.

És la segona parròquia més poblada d’Andorra ja que és la més jove de les 7. El seu naixement, es va produir per una escissió d’Andorra la Vella l’any 1978 i per la unió de dues poblacions situades a la vall central, Les Escaldes i Engordany, que en van esdevenir una degut a l’increment poblacional i a la proximitat d’ambdues. 

Com a tret distintiu destacaríem l’existència d’aigües termals que van esdevenir un focus d’atractiu turístic i que van propiciar la creació d’un dels seus edificis més emblemàtics i coneguts, el centre termolúdic Caldea.

***Sant Julià de Lòria*** 

* Extensió: 61 km².  
* Població: 9.694 habitants.
* Altitud mitjana: 908 metres sobre el nivell del mar. 
* Codi Postal: AD600.

Es tracta de la parròquia més meridional del país i fronterera amb Espanya. Disposa de diferents quarts (subdivisions territorials) com ara Juberri, Fontaneda, Auvinyà o Nagol així com nuclis de població destacats com Aixirivall o Aixovall. 

La seva proximitat amb Espanya ha provocat que a la seva geografia s’establís un fort eix comercial proper a la frontera via l’obertura de grans superfícies comercials com ara el Sant Eloi, el River o l’Epizen (antic Punt de Trobada). 

De les seves atraccions turístiques en destacaríem la casa comuna, el seu nucli antic,  l’església de Sant Julià i Sant Germà o el Santuari de Mare de Déu de Canòlich.

També disposa de Naturland, un parc temàtic situat a la muntanya de la Rabassa que combina atraccions com el “tobotronc” i circuits d’e-bike amb l’única estació d’esquí de fons del país.

***Encamp***

* Extensió: 84 km².  
* Població: 12.155 habitants.
* Altitud mitjana: 1.238 metres sobre el nivell del mar. 
* Codi Postal: AD200.

Es tracta de la tercera parròquia més extensa del país, darrere d’Ordino i Canillo. Els seus nuclis de població eren històricament Encamp, Tremat, Mosquera, Les Bons, Vila i El Pas de la Casa. Degut al creixement urbanístic, Encamp ha “absorbit” la majoria d’ells, quedant únicament geogràficament diferenciades del nucli principal les poblacions de Vila i el Pas de la Casa. 

És un dels nuclis muntanyencs per excel·lència, gràcies a la multitud de rutes que la creuen com ara el pas de la famosa ruta transpirinenca G-11, la seva proximitat amb llacs i zones boscoses rellevants com ara els Cortals, Grau Roig i l’estany de Cubil  o la gran quantitat de refugis de muntanya dins dels seus límits (Refugi de l’Illa, Refugi de Montmalús, Refugi d’Ensagents, etc)  

Disposa de la porta d’entrada al domini esquiable més gran del país (GrandValira), per mitjà del Funicamp, que va ser construït l’any 1998 i que gràcies els seus 5,6km de trajecte connecta Encamp amb un dels punts cèntrics de l’estació d’esquí.

***La Massana***

* Extensió: 65 km².  
* Població: 11.113 habitants.
* Altitud mitjana: 1.230 metres sobre el nivell del mar. 
* Codi Postal: AD400.

És una de les parròquies on la seva població està més dispersa pels seus diferents municipis. Està formada per 7 quarts: l'Aldosa, Anyós, Arinsal, Erts, Pal, Sispony i La Massana així com una sèrie de nuclis com ara Xixerella o Escàs.

D’ella en destaquem l’accés al Parc Natural de les Valls del Coma Pedrosa, que dona nom al pic més alt del país (2.942 metres), el pic de l’Estany o bé els seus nombrosos llacs: els Forcats, el de les Truites o el Negre. Així mateix, també és interesant visitar-ne l’històric Hostal Palanques o bé el Museu Farga Rosell, una de les fargues (obradors de ferro) que es troba en millor conservació del país. 

Disposa de la porta d’entrada al domini esquiable de Pal-Arinsal (GrandValira Resorts), per mitjà del seu telecabina situat al centre de vila que serveix de dinamitzador de la seva economia gràcies a l’atracció de turistes de neu a l’hivern i de bicis de muntanya durant l’estiu.

***Ordino*** 

* Extensió: 90 km². 
* Població: 5.225 habitants.
* Altitud mitjana: 1.298 metres sobre el nivell del mar. 
* Codi Postal: AD300.

Es tracta d’una de les parròquies menys poblades del país malgrat també tenir una gran diversitat de nuclis, dels que en destaquen Ansalonga, Arans, El Serrat, La Cortinada, Llorts o Sornàs.

La seva capital, Ordino, és coneguda per ser considerada, per molts, com el “poble més bonic d’Andorra” ja que els seus carrers són una mostra excel·lent de l’arquitectura de muntanya típica dels pirineus de la qual se’n desprèn una tradicionalitat rural que xoca amb els temps actuals.  

La parròquia d’Ordino és considerada com el centre històrico-cultural d’Andorra ja que Antoni Fiter i Rosell va escriure en ella, el 1748, el conegut Manual Digest. Es tracta d’una obra de referència que parla sobre el funcionament de l’Andorra del S. XVIII, la seva historia i els seus «usos i costums» que servien de referència legal prèvia a la constitució. 

Disposa de la porta d’entrada al domini esquiable d’Ordino-Arcalís (GrandValira Resorts), freqüentment utilitzada per les arribades de voltes ciclistes internacionals com ara “Le Tour” o “La Vuelta a España”.

***Canillo***

* Extensió: 121 km². 
* Població: 5.160 habitants.
* Altitud mitjana: 1.526 metres sobre el nivell del mar. 
* Codi Postal: AD100.

Es tracta de la parròquia que disposa de la major superfície geogràfica del país i que juntament amb Ordino té la menor densitat de població. Està formada principalment pels següents nuclis urbans: l’Aldosa, Canillo, El Forn, El Tarter, Els Plans, Incles, Meritxell, Prats i Ransol.

La seva altitud (la més alta del país), l’hi brinda un clima fred i sec durant l’hivern idoni per la pràctica dels esports de neu i l’aproxima al sol durant l’estiu fet que propicia el desenvolupament de nombroses activitats de senderisme.

Els seus principals atractius turístics són: el santuari de Nostra Senyora de Meritxell, l’església romànica de Sant Joan de Caselles, el pont Tibetà, el Mirador del Roc del Quer i el Palau de Gel.

Disposa també de diversos punts d’entrada al domini esquiable de GrandValira, ja sigui des del centre de la vila de Canillo, des d’El Tarter o des de Soldeu. La seva activitat augmenta de manera significativa durant els mesos d’hivern ja que al tenir a prop les pistes d’esquí els seus hotels i establiments són molt concorreguts per part de turistes d’arreu del món.

![Mirador del Roc del Quer / Canillo](/assets/uploads/canillo_imatge2.jpg)